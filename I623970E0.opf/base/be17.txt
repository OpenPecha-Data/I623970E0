#/ /dpal sa skya pa chen po kun dga' snying po'i rnam thar bzhugs// /oM swa sti siddhaM/ bla ma dam pa rnams la gus pas phyag 'tshal lo/ /sems can thams cad kyi ston pa sku
gsum gyi bdag nyid can gyis 'gro ba ma lus pa snying rje'i lcags kyus bzung nas mya ngan las 'das pa'i sar bzhag pa'i phyir 'jig rten gyi khams rab 'byams thams cad du theg
pa chen po la sogs pa'i chos kyi sgo du ma dang sprul pa du mas 'gro ba rnams 'dren par mdzad do/ /de las bye brag tu gzhi dang snying po dang me tog gis brgyan pa zhes
bya ba'i sa'i cha las mi mjed kyi 'jig rten gyi khams/ de las dbus kyi gling chen po bzhi pa zhes bya ba las/ 'dzam bu'i gling gangs kyi yul dang / shambha la'i yul las
lho phyogs su 'phags pa'i yul/ sprul pa'i skuu mngon par rdzogs par sangs rgyas pa'i sa'i cha/ rdo rje'i gdan las byang phyogs su bod kyi yul kha ba can gyi ljongs kyi
sa'i cha mtho zhing gangs kyi phreng bas yongs su bskor ba/ sangs rgyas dang byang chub sems dpa' du mas rjes su bzung zhing yongs su gang ba 'di ni/ rgyal ba'i yum la sogs
pa mdo sde'i dbang po du ma las lung

bstan par gyur kyang / ston pa mya ngan las 'das nas lo nyis stong lnga brgya zhig na dam pa'i chos kyi snang ba med pa las/ sangs rgyas dang byang chub sems dpa' rnams kyi
thugs rje'i stobs kyis lha tho tho ri snyan btsan la sogs pa'i rgyal po dang / blon po dang / sgra bsgyur chen po sambho Ta dang / bram ze A nanda la sogs pa byon te bod
kyi yul du dam pa'i chos rgyas par mdzad nas mdongs par gyur kyang skal pa dang ldan pa rnams kyi ma rig pa'i ling tog bsal nas dus las yongs su 'das par gyur to/ /de nas
yang dam pa'i chos cung zad nub par gyur kyang re zhig na gdul bya skal ba dang ldan pa de dag smin par bya ba'i phyir byang chub sems dpa'i sprul par gyur pa byung ba
ni/ sgyur byed kyi dam par gyur pa byang chub sems dpa' chen po rin chen bzang po dang / bla ma chen po shAkya ye shes zhes bya ba dang / lo tsA ba 'gos lhas btsas zhes bya
ba la sogs pa du ma byon pas chos kyi sgo du ma bsgyur zhing bstan pas 'gro ba du ma smin par mdzad nas yang dus las 'das par gyur pa'i tshe/ yang 'os su gyur pa'i gdul
bya 'dul ba 'di ni kha ba can gyi sa'i cha 'di la dum bu gsum du gnas pa las bar gyi cha/ ru bzhi'i cha las ru lag gtsang stod grom pa'i yul gyi stod du sku 'khrungs pa'i
bla ma chen po sa skya pa zhes gnas las mtshan du grags pa 'di ni/ nges par rdo rje 'chang chen po yin yang skal ba dang ldan pa'i sems can gdul ba'i phyir tha mal pa'i
gzugs bzung ba 'di lta bu'i bla ma chen po de'i yon tan cung zad cig brjod par bya yis 'di la dad pa dang ldan pa'i skye bo rnams rna ba blags te nyon cig /'di ltar byang
chub sems dpa' sbyin pa'i dpal 'di'i rigs kyi yon tan gyi dbang du byas na/ dge ba'i bshes gnyen brgyud pa'i rigs su gyur pa yin te/ de yang bod kyi sprul pa'i rgyal po
khri srong lde btsan gyi sku ring la sgra bsgyur gyi lo tsA ba sad

mi mi bdun zhes bya ba las gzhon gsum gyi nang nas mkhas par byed pa 'khon klu'i dbang po zhes bya ba yin no/ /de'i gcung po phal pa cig la sras yon tan gyis phyug pa rdo rje
rin chen zhes bya ba zhig byung ngo / /de'i sras shes rab yon tan zhes bya/ de'i sras yon tan 'byung gnas zhes bya/ de'i sras tshul khrims rgyal po zhes bya/ de'i sras
rdo rje gtsug tor zhes bya/ de'i sras dge skyabs zhes bya/ de'i sras dge mthong zhes bya/ de'i sras bal po zhes bya/ de'i sras shAkya blo gros zhes bya ste de dag thams
cad kyang pha rol tu phyin pa'i gzhung lugs dang / rdo rje theg pa'i gsang ba sde drug dang / le lag bdun phra mo nyi shu rtsa gcig gtso bor bzung nas spyod pa de dag gi
gdams pa rtsigs kyi chos drug ces bya ba'i man ngag dang ldan zhing yang dag grub pa dang / rdo rje phur pa'i yi dam gyi sgo nas dngos grub kyi rim pa thob pa dag kyang yin
no/ /shAkya blo gros de la sras gnyis te/ gcen po shes rab tshul khrims zhes bya ba ni yab mes kyi chos de dag gis rgyud sbyangs shing rdo rje phur pa'i sgo nas dngos
grub brnyes te/ mthu dang rdzu 'phrul bsam gyis mi khyab pa dang ldan pa tshangs par spyod pa'i brtul zhugs 'dzin pas mdzes par byas pa yin no/ /de'i gcung dge ba'i bshes
gnyen dkon mchog rgyal po zhes bya ba ni/ yab mes kyi chos la man ngag dang sgrub pa phra mo tsam gyis tshim par byas nas gsang sngags phyi 'gyur la thugs spro bar gyur
te gcen pos kyang bskul nas/ rtsod pa'i dus kyi rdo rje 'chang chen po 'brog mi shAkya ye shes zhes bya ba'i spyan sngar byon nas dad cing gus pas lo du mar dgyes pa'i rdo
rje'i rgyud gsum bstan bcos du ma dang bcas pa man ngag du mas mdzes par byas pa gsan nas/ slar yang sgra bsgyur gyi lo tsA ba 'gos khug pa lha btsas zhes pa la dpal gsang
ba 'dus pa 'phags pa yab sras kyi dgongs pa bka' dang

bstan bcos man ngag dang bcas pa dag kyang gsan/ yang urYan gyi paNDi ta rnal 'byor gyi dbang phyug dpa' shes rab gsang ba zhes bya ba la dgyes pa'i rdo rje thig le'i rgyud
lnga bstan bcos du ma dang bcas pa man ngag gis brgyan pa dag kyang gsan/ yang dge bshes rma lo tsA ba la dpal bde mchog rtsa ba'i rgyud kun tu spyod pa dang bcas pa yab
yum gyi sgrub pa'i thabs du ma man ngag du ma dang bcas pa dang / grub pa dang snying po'i gzhung dang man ngag rnams kyang gsan no/ /de dag la sogs pa'i chos kyi sgo du
mas phyug par gyur pa'i sras yin pas dge ba'i bshes gnyen gyi rigs su gyur pa yin no/ /yang byang chub sems dpa' sbyin pa'i dpal 'di'i gzugs ni 'gro ba thams cad kyi yid
du 'ong zhing shin tu mdzes te skyon gang yang med pas dus mnyam pa'i 'gro ba thams cad kyis 'gran par bya ba'i 'os ma yin zhes kun la grags pa yin no/ /da ni 'di'i yon
tan gyi cha cung zad brjod par bya ste/ thog ma med pa nas zhi ba dang / dul ba dang / shes rab dang / yid gzhungs pa dang / snying rje chen po dang / 'dzum pa'i bzhin dang
/ gsal bar brda phrad par smra zhing nga lo bde la brtson 'grus dang / brtul phod pa dang spobs pa phun sum tshogs pa dang ldan zhing / bla ma dang rgan pa rnams la gus
la/ gzhon pa dang sdug bsngal ba rnams la rab tu byams pa'i rang bzhin can yin no/ /de'ang thun mong gi klog dang yig rtsis la sogs pa la rab tu byang zhing 'jig rten dang
mthun pa'i bstan bcos rgyal po dang blon po'i lugs la sogs pa rnams la mkhas shing / skyes pa brtag pa dang / bud med brtag pa dang / dud 'gro brtag pa dang / nor bu
brtag pa la sogs pa du ma'i sgo nas 'jig rten pa rnams yid bde bar byed pa'i ngang tshul can yin no/ /yang theg pa chen po 'dzin pa'i rtsa ba dang yan lag

gi nyes pa dang nyes byas phra mos kyang ma gos pa yin te/ ci'i phyir zhe na/ byang chub sems dpa' 'di ni nges par bdag bas gzhan gces kyi thugs mnga' ba'i phyir te/ byang
chub sems dpa' 'di ni byams pa che ba dang / dngos po gang la yang mngon par zhen pa btang ba'i phyir ro/ /yang byang chub sems dpa' 'dis dge ba'i bshes gnyen ji tsam bsten
cing chos ji tsam zhig gsan zhe na/ rigs kyi yab dge ba'i bshes gnyen dkon mchog rgyal po nyid la thog ma kho nar smin par mdzad nas sngar smos pa'i dge ba'i bshes gnyen
de'i chos thams cad gsan cing cung zad ma tshar ba de'i slob ma dag la yang gsan cing tshar bar byas pa yin no/ /de nas yang bla ma rje btsun snying rje chen po dang ldan
pa/ ba ri lo tsA ba rin chen grags pa zhes bya ba'i zhabs drung du nye bar bsnyen te/ pha rol tu phyin pa'i gzhung lugs la 'phags pa dkon mchog brtsegs pa dang / sangs
rgyas phal po che'i gzhung rab tu dbye ba dang / de'i man ngag kyang gsan/ bya ba'i rgyud la rgyud sde'i dum bu nyis brgya tsam yan lag dang bcas pa man ngag phra mos brgyan
pa gsan/ spyod pa'i rgyud la/ gshin rje'i gshed khro bo rnam par rgyal ba'i rgyud yan lag dang bcas pa gsan/ rnal 'byor chen po'i rgyud la/ dpal gsang ba 'dus pa rtsa
ba dang bshad pa'i rgyud lnga la slob dpon 'phags pa yab sras kyi dgongs pa 'grel pa dang yan lag phra mo dang bcas pa dang / sangs rgyas ye shes zhabs kyi dgongs pa 'grel
pa yan lag phra mo dang bcas pa rnams dang / gshin rje'i gshed dgra nag po'i rgyud gsum dpal 'dzin gyi 'grel pa yan lag dang bcas pa rnams dang / dgyes pa rdo rje rgyud
gsum yan lag dang bcas pa rnams dang / 'khor lo bde mchog rtsa ba dang bshad pa'i rgyud gsum ma lus pa yan lag phra mo ci rigs pa dang bcas pa rnams dang / rdo rje

gdan bzhi'i 'grel pa yan lag dang bcas pa dang / sangs rgyas mnyam sbyor gyi rgyud 'grel pa yan lag dang bcas pa rnams dang / sgrub thabs bsdus pa dang / man ngag phra mo brjod
kyis mi lang ba gsan cing khong du chud par mdzad pa yin no/ /de nas rong ngur smrig tu brang ti dar ma snying po zhes bya ba'i drung du dgung lo bcu gsum pa la mngon
pa tshar gcig gis thugs su chud par mdzad nas bshad pa yang mdzad pa yin no/ /de nas nyang stod byang 'chad ces bya ba'i gtsug lag khang du brang ti'i zur chos pa dge ba'i
bshes gnyen khyung zhes bya ba'i drung du nye bar bsnyen te/ rgyas pa'i bstan bcos byang chub sems dpa'i sa dang / sdom gnyis phra mo dang bcas pa gsan te khong du chud
par mdzad/ de nas yang nyang stod du khyung rin chen grags pa zhes bya ba dang / zur chos pa dpal mi dig pa zhes bya ba las tshad ma la sogs pa mang du gsan no/ /de nas
yang grom pa g.yu rtse 'jid phur/ dge bshes me lhang rtser ba zhes bya ba la tshad ma rnam par nges pa dang / rigs pa'i thigs pa'i rgya cher 'grel pa bam po lnga pa dang
/ dbu ma rang rgyud shar gsum du grags pa rnams gsan cing khong du chud par mdzad pa yin no/ /de nas yang g.yas ru'i stag ris kyi sa'i cha sgyi chu'i gtsug lag khang zhes
bya bar yongs kyi dge ba'i bshes gnyen sgyi chu ba zhes bya ba'i zhabs drung du nye bar bsnyen te/ sngar nyid kyi yab las gsan pa'i dgyes pa rdo rje'i rgyud rgyas pa gsum/
rgyud chung gsum 'grel pa ku mu ti dang / yan lag phra mo du ma dang bcas pa rnams dang / de'i man ngag dang bcas pa rnams kyang gsan/ yang dge ba'i bshes gnyen de nyid
la bram ze nag po pa'i bshad srol gyi dgyes pa rdo rje bla ma 'gos las brgyud de bla ma mnga' ris pa nyid la gsan pa rnal 'byor rin po che sbyor ba'i phreng ba zhes pa'i
'grel pa yan lag du ma dang / man ngag du ma dang bcas

pa rnams kyang gsan/ yang bla ma de nyid la rje btsun mai tri pa'i slob ma rje btsun phyag na rdo rje zhes bya ba la bla ma de nyid kyis nos pa'i grub pa sde bco brgyad grub
pa'i khongs su gtogs pa du ma dang bcas pa/ snying po skor phra mo dang bcas pa/ nyi shu rtsa lnga yan lag du ma dang bcas pa/ shin tu zab pa'i man ngag gis brgyan pa rnams
khong du chud par mdzad do/ /de nyid du bla ma 'brog mi'i bshad srol gyi ma hA ya 'grel pa gnyis yan lag dang bcas pa dang / zla gsang thig le'i rgyud dang / sangs rgyas
thod pa'i 'grel pa yan lag dang bcas pa rnams kyang thugs su chud par mdzad pa yin no/ /bla ma de nyid kyis mar pa lho brag pa'i slob ma mes tshon po las nos pa'i rdo
rje gur dang brtag gnyis dang / rdo rje gdan bzhi dang / ma hA mA ya rgyud rkyang pa dang / rgyud bzhi'i bshad pa man ngag dang bcas pa yang gsan/ bla ma mnga' ris pa'i
lugs dbu ma shar gsum dang / bslab btus spyod 'jug dang bcas pa rnams kyang gsan cing khong du chud par mdzad do/ /de nas gung thang gnas gsar gyi gtsug lag khang zhes bya
bar rje btsun na ro ta pa'i thugs kyi sras dpal pha na phing gu ba zhes bya ba'i zhabs rdul la reg pa rje btsun mal lo tsA ba zhes bya ba'i zhabs drung du nye bar bsnyen
te/ dpal 'khor lo sdom pa rtsa ba dang / bshad pa'i rgyud rdo rje mkha' 'gro dang / a bhi dha na dang / he ru ka mngon 'byung dang / kun du spyod pa dang / sampu Ta dang
/ rnal 'byor ma bzhi kha sbyor gyi rgyud dang / phag mo mngon par 'byung ba dang / rdo rje mkha' 'gro dang / kun spyod kyi 'grel pa lo hi pa yan lag phra mo dang bcas
pa/ rdo rje dril bu pa'i gzhung gsum yan lag dang bcas pa dang / nag po pa'i chos drug dang / rdo rje rnal 'byor ma mkha' spyod rtsa dbu ma'i man ngag phra mo dang bcas pa
rnams khong du chud par mdzad do/ /bla ma pham thing pa nyid dang / bha ro phyag rdum las nos pa'i gshin

rje'i gshed nag po rgyud gsum 'grel pa dang / rgyud rkyang gi lugs gnyis gnyis man ngag phra mo du ma dang bcas pa gsan nas/ yang bla ma de nyid las na ro pa'i gur dang / byang
chub sems dpa'i 'grel pa gsum yan lag dang bcas pa rnams kyang gsan/ yang bla ma de nyid las ngo bo rin chen bzang po'i slob ma brag stengs pa yon tan tshul khrims las
nos pa'i dpal bde mchog rtsa ba'i rgyud slob dpon kong kan rgyal ba bzang po'i skor 'grel pa gsum/ dkyil 'khor cho ga sgrub thabs bstod pa dang bcas pa rnams gsan/ yang
brgyud pa de nyid las 'ongs pa'i ngan song sbyong rgyud dang / rab gnas kyi rgyud la yan lag bdun dang bcas pa rnams dang / rdo rje sems dpa' 'byung ba'i sgrub thabs che
chung gnyis dang / dpal nag po chen po la sogs pa'i man ngag phra mo du ma dang bcas pa rnams kyang gsan no/ /yang bla ma de nyid las jo bo chen po rje lha gcig gi slob
ma rong pa mgar dge ba dang / dge bshes 'dzang gyang bu ba las nos pa dpal bde mchog rtsa ba'i rgyud 'grel pa sgrub thabs kyi gleng gzhi dang bcas pa dang / a bhi dha na
dang / lo hi pa yan lag dang bcas pa rnams kyang gsan/ mi g.yo ba dang / phyag na rdo rje la sogs pa dang / sgrol ma'i sgrub thabs yan lag du ma dang bcas pa rnams kyang
gsan no/ /yang bla ma de nyid las jau bo ma hA dza na dang pa ra he ta las nos pa'i dpal bde mchog sdom pa 'byung ba dang / kha che'i slob dpon bram ze rin chen rdo rjes
mdzad pa'i sgrub thabs yan lag du ma dang bcas pa rnams kyang gsan no/ /slob dpon 'phags pa yab sras kyi dbu ma rigs pa'i tshogs dang / mdo kun las btus pa dang / bstod
pa'i tshogs rnams kyi rtsa ba dang 'grel pa phra mo dang bcas pa rnams kyang gsan cing khong du chud par mdzad de/ yang bla ma de nyid las yan lag brgyad pa la sogs pa'i
sman dpyad kyi gzhung

lugs du ma rnams kyang gsan no/ /de nas yang lho stod du bla ma pu hrang pa lo chung gi drung du nye bar bsnyen te/ bla ma bal po bha danta las nos pa'i dpal bde mchog gi skor
rnams dang / bla ma hang du dkar po las nos pa'i rdo rje rnal 'byor ma'i skor rnams dang / bla ma hang du de nyid las nos pa'i dpal gsang ba 'dus pa'i arga la sogs pa'i
chos gsum yang gsan/ yang bla ma de nyid kyis/ bla ma rgyal po'i sras las nos pa'i dpal dus kyi 'khor lo yan lag dang bcas pa dang / bya ba'i rgyud kyi phyogs 'ga' dang
bcas pa gsan cing khong du chud par mdzad pa yin no/ /de nas yang grom pa'i stod kyi skyed lhas dgon par dge ba'i bshes gnyen kha'u pa sku mched kyi drung du nye bar bsnyen
te/ chos mang du gsan pa ni 'di lta ste/ bya ba'i rgyud rig pa mchog dang / legs par grub pa dang / dpung pa bzang po dang / phyag na rdo rje dbang bskur ba'i rgyud
las/ zhi ba'i blo gros gang gi tshe byang chub sems dpa'i spyad pa gsang sngags kyi sgo'i spyod pa'i bdag nyid rang gi lha'i gzugs su byas la zhes bdag bskyed bshad pas bya
ba'i rgyud ma yin spyod pa'i rgyud yin pa dang / gsang ba spyi rgyud dang / bsam gtan phyi ma dang / dam tshig gsum bkod pa la sogs pa'i rgyud dang / de dag gi 'grel pa
yan lag phra mo dang bcas pa rnams kyang gsan no/ /spyod pa'i rgyud la rnam par snang mdzad mngon par byang chub pa'i rgyud dang / 'grel pa dang / yan lag dang bcas pa
rnams kyang gsan no/ /bya ba dang spyod pa'i rgyud gnyis ni dge ba'i bshes gnyen mnga' bdag lha ris pa zhes bya ba las nos pa yin no/ /yang dge ba'i bshes gnyen de nyid las
rnal 'byor gyi rgyud nos pa ni/ 'phags pa de kho na nyid bsdus pa'i 'grel pa de nyid snang ba zhes bya ba stong phrag bco brgyad pa dang / ko sa la'i rgyan zhes bya ba
stong phrag bcu bzhi pa dang / dpal mchog dang po'i 'grel pa stong phrag nyi shu rtsa lnga pa dang / rgyud rkyang gi

bshad pa rdo rje rtse mo dang / khams gsum rnam par rgyal ba dang / mgon po kun snang dang / ngan song sbyong rgyud rnams yin la/ thams cad gsang ba zhes bya ba'i rgyud 'grel
pa dang bcas pa dang / de nyid 'dus pa'i don gyi 'grel pa a wa ta ra zhes bya ba dang / bsnyen pa dang sgrub pa'i gzhung rdo rje 'byung ba dang / khams gsum rnam rgyal
dang / gtsug tor dgu la sogs pa'i gzhung phra mo du ma dang bcas pa gsan cing khong du chud par mdzad do/ /yang dge ba'i bshes gnyen de nyid las rnal 'byor chen po'i rgyud
gsan pa ni/ slob dpon 'phags pa yab sras kyi dgongs pa 'grel ba sgron ma gsal ba dang bcas pa dang / slob dpon 'phags pa nyid kyis mdzad pa'i rim pa lnga pa dang / mdo
dang bsre ba/ slob dpon Arya de was mdzad pa'i spyod pa bsdus pa'i sgron me dang / bdag byin gyis brlab pa'i rim pa dang / sems kyi sgrib sbyong dang / slob dpon klu'i bshes
gnyen gyis mdzad pa'i sgrub pa'i thabs kyi rnam gzhag dang / dkyil 'khor gyi cho ga nyi shu pa dang / slob dpon zla ba grags kyis mdzad pa'i sgron ma gsal ba dang /
rdo rje sems dpa'i sgrub thabs zhes bya ba rnams kyang gsan/ dpal gsang ba 'dus pa la slob dpon sangs rgyas ye shes zhabs kyi dgongs pa slob dpon nyid kyis mdzad pa'i sgrub
thabs kun tu bzang po 'grel pa gsum dang bcas pa dang/ rgyud kyi 'grel pa dza yanta dang / tha ga na zhes bya ba dang / snyim pa'i me tog ces bya ba che chung gnyis dang
/ dkyil 'khor gyi cho ga bzhi brgya lnga bcu pa rtsa 'grel dang / mi bskyod rdo rje zhes bya ba'i sgrub thabs dang / brtan pa'i nor rdzas zhes bya ba'i sgrub thabs dang
/ slob dpon bsod snyoms pas mdzad pa'i dkyil 'khor gyi cho ga la sogs pa du ma yang gsan/ mtshan yang dag par brjod pa'i 'grel pa che ba dang / de'i don bsdus kyi 'grel
pa ku ti ka zhes bya ba chung ba cig dang / sgeg

pa'i rdo rjes mdzad pa'i 'grel pa bar par grags pa dang / de'i rgyud la zla ba bzang po dpal gyis mdzad pa'i 'grel pa dang / rnam par rtog ge zhes bya ba'i 'grel pa dang /
'grel pa gong ma de dag gi yan lag phra mo rnams kyang gsan pa yin no/ /yang bla ma de nyid las pha rol tu phyin pa'i gzhung lugs gsan pa ni/ mngon par rtogs pa'i rgyan ma
gtogs pa'i byams pa'i chos bzhi dang / bslab pa kun las btus pa dang / spyod pa la 'jug pa dang / mdo kun las btus pa dang / spyod phyogs phra mo mang du gsan no/ /yang
dge ba'i bshes gnyen rngog ces bya ba las shes rab kyi pha rol tu phyin pa jo bo rje lha gcig gi lugs dge ba'i bshes gnyen 'brom stong btsan nam mkha' mgon zhes bya ba las
nos pa'i shes rab kyi pha rol tu phyin pa nyi khri snang ba rtsa ba dang 'grel pa dang / brgyad stong pa rtsa ba dang 'grel pa dang / mngon par rtogs pa'i rgyan rtsa 'grel/
sdud pa rtsa 'grel slob dpon phyogs kyi glang po'i shes rab kyi pha rol tu phyin pa'i don bsdus rtsa 'grel dang / slob dpon shAnti pas mdzad pa'i gzhung lugs mang du
gsan pa yin no/ /de nas bla ma chen po 'brog mi nyid kyi thugs sras rje mkhar chung ba'i drung du nye bar bsnyen te/ man ngag cung zad tsam nos nas bla ma de nyid kyi thugs
kyi sras/ sag thang dings kyi dgon pa na bzhugs pa'i bla ma rje dgon pa ba zhes bya ba'i drung du nye bar bsnyen te/ man ngag lam skor dgu yongs su grags shing / man
ngag gi skor phra mo nyi shu rtsa lnga dang bcas pa dang / de re re la yang man ngag gi skor du ma dang bcas pa dang / man ngag thams cad kyi yang snying yin mod kyi/ gtso
bor rnal 'byor gyi dbang phyug birWa pa'i gdams ngag gi rgyab brten rgyud rkyang pa'i bshad pa shin tu zab pa'i lugs dang / dpal gsang ba 'dus pa rtsa ba'i rgyud dang
/ sangs rgyas mnyam sbyor rtsa ba'i rgyud dang / he badzra rtsa ba'i rgyud dang / dpal bde mchog gi

rtsa ba'i rgyud dang / rdo rje gdan bzhi rtsa ba'i rgyud dang / ma hA mA ya rtsa ba'i rgyud dang / mtshan yang dag par brjod pa la shin tu zab pa'i bshad srol dang bcas pa
rnams gsan cing khong du chud par mdzad pa yin no/ /yang mdo khams kyi sa'i cha 'bri klung du sku 'khrungs pa'i bla ma kyu ra a skyabs zhes bgyi ba de/ dpal sa skya nyid
du spyan drangs nas sngar dge ba'i bshes gnyen kha'u ba las gsan pa'i 'phags pa yab sras kyi dgongs pa lho rdo rje snying po zhes bya ba'i lugs rnams kyang rdzogs par gsan/
slob dpon sangs rgyas ye shes zhabs kyi brgyud pa sman pa'i zhabs zhes bya ba'i skor la/ 'phags pa 'jam dpal nyid kyis gsungs pa'i zhal gyi lung zhes bya ba dang / slob
dpon sangs rgyas ye shes zhabs kyis mdzad pa'i lung dang mthun pa'i chos bcu bdun dang / rgyud kyi 'grel pa rin po che'i ljon shing zhes bya ba dang / yang 'jam dpal gyi
zhal gyi lung dang / sangs rgyas ye shes zhabs kyis mdzad pa'i chos bcu bdun po dang / mar me mdzad bzang pos mdzad pa'i dkyil 'khor gyi cho ga de rnams la slob dpon sman
zhabs kyis mdzad pa'i 'grel pa re re dang / slob dpon de nyid kyi dgongs pa ma lus pa tshang ba dngos grub 'byung ba'i gter zhes bya ba gzhung dang bcas pa ma lus pa thugs
su chud par mdzad do/ /yang bla ma de nyid las dge bshes 'gos khug pa nas brgyud pa'i dgyes pa rdo rje'i 'grel pa padma can zhes bya ba dang / nag po dran pa ma zhes
bya ba dang / bha wa ma zhes bya ba dang / slob dpon shAnti pa'i mu tig gi phreng ba zhes pa rnams kyang gsan/ dpal rdo rje gdan bzhi pa bha wa pa'i 'grel pa yan lag dang
bcas pa rnams dang / ma hA mA ya'i 'grel pa lugs gnyis yan lag dang bcas pa rnams dang / dpal rdo rje bdud rtsi 'byung ba zhes bya ba'i rgyud dang 'grel pa yan lag dang
bcas pa rnams kyang gsan/ sems 'dzin

brgyad cu pa zhes bya ba la sogs pa'i man ngag du ma rnams kyang gsan cing khong du chud par byas pa yin no/ /bal po'i paNDi ta padma shrI zhes bya ba las mtshan yang dag par
brjod pa dus kyi 'khor lo'i lugs su bkral ba dang man ngag du ma nos so/ /rgya gar gyi rnal 'byor pa bho ta rA hu la zhes bya ba las man ngag gi sgo du ma yang nos so/
/bal po'i paNDi ta dznyA na badzra zhes bya ba las rdo rje rnal 'byor ma'i chos du ma yang thugs su chud par mdzad pa yin no/ /bla ma gong ma de dag las rdo rje theg pa
nos pa gang yin pa de dag gi rjes su bzlas pa'i lung dang / sems bskyed dang / rig pa gtad pa'i cho ga dang / rgyud sde bzhi'i dbang bskur ba dang / byin gyis brlab pa dang
bcas pa/ bsgrub pa'i lung dang / rjes su gnang ba'i lung dang / bshad pa'i lung dang bcas pa rnams brgyud pa so so'i cho ga ma 'dres shing gang gi yang yan lag ma tshang
ba med pa'i cho ga thams cad nos shing thugs su chud par byas nas skal ba dang 'tsham pa'i 'gro ba rnams rjes su 'dzin par mdzad pa yin no/ /gsang sngags rdo rje theg
pa'i sgo nas ting nge 'dzin dang / rdzu 'phrul la sogs pa'i yon tan gyi tshogs bsam gyis mi khyab pa mnga' yang 'dir re zhig brjod par mi bya'o/ /de lta na yang mang du brjod
pas ci zhig bya ste/ 'dis ni 'phags pa 'jam dpal gyi zhal mngon sum du mdzad de/ rgyud dang mdo sde man ngag du ma gsan cing thugs su chud nas sems can rnams la ji ltar
rigs par ston pa yin no zhes yid ches pa'i mi zhabs drung du yun ring du bsdad pa rnams kyis tam yang dang yang du thos shing / yun ring du zhabs drung du bsdad nas nges
pa'i shes pa lan mang du skyes pa dang / rgyu mtshan gzhan ji ltar gsungs pa'i chos thams cad la gzhung dang / yi ge mi 'dzin par thugs la 'byung zhing bsnyel ba mi mnga'
ba'i phyir shin tu yid ches pa'i gnas su rig par bya'o/ /rje btsun

'jam pa'i dpal las chos gsan pa 'di ni skye bo phal cher la grags pa'i phyir bris pa yin mod kyi/ slar yang yid ches shing ngo mtshar ba'i lo rgyus gnyis shig yod mod kyi skabs
ma yin pa'i phyir re zhig bstan par mi bya'o/ /de ltar gdul bya'i skye bo phal cher dang mthun par snang ba'i pha rol tu phyin pa drug dang ldan zhing lam rim pa gnyis
kyis mdzes par byas nas bsdu ba'i dngos po bzhis sems can gyi don dgung lo drug cu rtsa bdun gyi bar du mdzad pa yin no/ /de nas yang rtag 'dzin can gyi sems can rnams
gzhug pa'i phyir stag gi lo/ tha skar gyi zla ba dkar po'i tshes bcu bzhi'i tshe/ dpa' bo dang rnal 'byor ma'i tshogs kyis bsu nas skye bo thams cad kyi mthun par snang
ba rol mo'i sgra dang / dri zhim po'i tshogs dang / gzha' 'od kyis gang bar byas nas sprul pa'i sku bzhi'i rnam pas gcig ni bde ba can du gshegs/ gnyis pa ni po ta la'i ri'i
rtse mor gshegs/ gsum pa ni uDyan du gshegs/ ngo bo nyid bzhi pa ni byang phyogs kyi 'jig rten gyi khams gser mdog can du gshegs so zhes spyan snga na gnas pa phal cher
gyis gsal bar rtogs pa yin no/ /gang gi tshe pur zhugs la bzhen pa'i tshe spyan snga na bzhugs pa thams cad la yang yid mi bde ba med pa dang / ting nge 'dzin dang ldan
zhing zhal bzhi par ni kun gyis legs par rtogs shing yid ches par mthong la/ kha cig gis ni zhal brgyad par mthong ngo zer ba'i gang zag gsum dang gtam gyi lo rgyus zhib
tu byas so/ /lo rgyus rgya chen po dag bsgrags par ga la nus/ 'di tsam zhig bsgrags par byas so/ /gsang sngags 'dzin pa grags pa rgyal mtshan la/ /stag sde ri phug dgon
pa'i dge slong mchog /rdo rje 'dzin pa byang chub shes rab kyis/ /mang du gsol ba btab pas gus par bris/ /de las byung ba'i dge ba gang thob pa/ /'gro ba 'di kun bla ma
chen po yis/ /nges par bzung nas

rdo rje 'chang ba yi/ /zhabs kyi padmo spyi bos len par shog /bla ma sa skya pa chen po sku che ba'i lo rgyus nges par bsgrags pa 'di yongs su rdzogs so//

